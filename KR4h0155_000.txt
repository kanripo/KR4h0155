# -*- mode: mandoku-view; -*-
#+TITLE: 唐人萬首絕句選
#+DATE: 2015-08-25 00:43:02.326176
#+PROPERTY: ID KR4h0155
#+PROPERTY: BASEEDITION WYG    
#+PROPERTY: JUAN 提要
<pb:KR4h0155_WYG_000-1a>¶
欽定四庫全書　　　　　集部八¶
　唐人萬首絶句選　　　　總集類¶
　　提要¶
　　　　(臣/)等謹案唐人萬首絶句選七巻¶
　　　國朝王士禎編洪邁唐人萬首絶句務求盈數¶
　　　　蹖駁至多宋倉部侍郎福清林清之真父鈔¶
　　　　取其佳者得七言一千二百八十首五言一¶
　　　　百五十六首六言十五首勒為四巻名曰唐¶
<pb:KR4h0155_WYG_000-1b>¶
　　　　絶句選見於陳振孫書録解題盖十分之中¶
　　　　汰其八分有竒然其書不傳無由知其善否¶
　　　　士禎此編刪存八百九十五首作者二百六¶
　　　　十四人更十分而取其一矣其書成于康熙¶
　　　　戊子距士禎之沒僅三年最為晚出又當田¶
　　　　居閒暇之時得以從容校理故較他選為精¶
　　　　審然其序謂以當唐樂府則不盡然樂府主¶
　　　　聲不主詞其采詩入樂亦不專取絶句士禎¶
<pb:KR4h0155_WYG_000-2a>¶
　　　　此書實選詞而非選聲無庸務為髙論也乾¶
　　　　隆四十六年九月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 序
<pb:KR4h0155_WYG_000-3a>¶
唐人萬首絶句選序¶
漁洋山人撰宋洪氏唐人萬首絶句既成或問曰先生¶
撰唐人絶句意何居應之曰吾以庀唐樂府也曰絶句也¶
而謂之樂府何也曰樂府之名其來尚矣世謂始於漢武¶
非也按史記髙祖過沛詩三侯之章又令唐山夫人為房¶
中之歌西京雜記又謂戚夫人善歌出塞入塞望歸之¶
曲則樂府實始漢初武帝時増天馬赤蛟白麟等十九¶
章以李延年為協律都尉集五經之士相與次第其聲¶
<pb:KR4h0155_WYG_000-3b>¶
通知其意而樂府始盛其云武帝者託始焉爾東漢之¶
末曹氏父子兄弟雅擅文藻所為樂府悲壯奥崛頗有¶
漢之遺風降及江左古意寖㣲而清商繼作於是楚調¶
呉聲西曲南弄雜然興焉逮於有唐李杜韓栁元白張¶
王李賀孟郊之倫皆有冠古之才不沿齊梁不襲漢魏¶
因事立題號稱樂府之變然考之開元天寶已來宫掖¶
所傳梨園弟子所歌旗亭所唱邊將所進率當時名士¶
所為絶句爾故王之渙黄河逺上王昌齡昭陽日影之¶
<pb:KR4h0155_WYG_000-4a>¶
句至今豔稱之而右丞渭城朝雨流傳尤衆好事者至¶
譜為陽闗三疊他如劉禹錫張祜諸篇尤難指數由是¶
言之唐三百年以絶句擅塲即唐三百年之樂府也而¶
子又奚疑宋洪文敏公邁常集唐絶句至萬首經進孝¶
宗御覽褒賜優厚余少習是書惜其踳駮久欲為之栞¶
定而未暇也歸田之五載為康熙戊子乃克成之而以¶
問答之語次為序云¶
